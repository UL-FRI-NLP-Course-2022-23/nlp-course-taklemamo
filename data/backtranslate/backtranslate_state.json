{
    "file_queue": [],
    "batch_size": 10,
    "text_list": [
        "Te modre misli je pospremil rezgetajo\u010d smeh dolginove dru\u0161\u010dine. Sadarjeva dru\u017eba je ob njih odrezano umolknila, nakar je tudi dolginovo mo\u0161tvo v hipu utihnilo in v restavraciji je bilo sli\u0161ati le \u0161e ro\u017eljanje kozarcev, ki jih je natakarica naglo prekladala na varno pod to\u010dilno mizo.",
        "Skoraj isti hip so planili nad Sadarja trije ali \u0161tirje iz kota. Restavracija je bila premajhna za ta mno\u017ei\u010dni nastop, zato je zalet odnesel celo gru\u010do na peron, skozi \u017ee dokaj majava in postarana vrata, ki jih za to prilo\u017enost ni nih\u010de posebej odprl, kar se jim je takoj tudi poznalo, namre\u010d vratom. Sadar se je izkopal izpod ostankov vrat in nasprotnikov, ki so padli drug \u010dez drugega, in ne da bi se \u0161e naprej ukvarjal z njimi, planil nazaj v restavracijo. Notri so bili medtem \u017ee razdejali dva stola in za\u010deli uporabljati njune posamezne dele. Pretepa so se lotili z vso potrebno resnobo in bil je v primerjavi z mnogimi polovi\u010darskimi ali napihovalskimi pretepi, pri katerih padajo v glavnem hude besede ali kve\u010djemu kak klobuk z glave, zares na visoki ravni: redkokateri udarec je padel v prazno, \u010de je kdo priletel v mizo, od nje ni kaj dosti ostalo, in kdaj pa kdaj je kdo izpljunil kak zob, ki mu je postal odve\u010den.",
        "Da ne bodo, so pritrdili kmetje. Lesa za most ne bodo dali, podpornikov ne bodo zidali. \u00bbKve\u010djemu \u010de navozimo kak voz proda za dostop na tvoj most, ko ga bo\u0161 postavil, \u010de ga kdaj bo\u0161. Ker se kolovoz zdaj spu\u0161\u010da proti potoku, potem pa bi ga bilo treba nasut in dvignit do vi\u0161ine tvojega mostu,\u00ab je naposled popustil Sadar in mo\u017eje so mu pritrdili.",
        "Zmotili so se.",
        "\u010cez teden dni se je gradnja mostu za\u010dela. Repov\u017e je nekje iztaknil potrebni les, dolge nosilne tramove in mo\u010dne pre\u010dne plohe. Iz mesta so mu poslali Nemce, vojne ujetnike, ki so iz grobo klesanega kamna postavili na obeh bregovih zidana oporna zidova, in nekaj vre\u010d cementa, da sta bila opornika trdna kakor pri pravem mostu in celo lepa na pogled. Potem so polo\u017eili nanju nosilne tramove, pribili pre\u010dne plohe in most je stal. ",
        "Ljudje so od\u0161li h kresu. Repov\u017e je zaostal in Kolbezen mu je stopil za hrbet, da mu pomaga pri vozi\u010dku.",
        "To je bila namre\u010d zgodba o tem, kako se je na\u0161a dolina privadila svobodi, in to je bilo dotlej, v tem letu dni, opravljeno. Res se je dolina privadila \u0161e \u010demu, ampak to bi bila druga zgodba. Res je tudi, da se je svoboda v marsi\u010dem privadila dolini, se ji morala prilagoditi in se zasukati druga\u010de, kot je mislila, da se bo, ampak to bi bila \u017ee tretja zgodba. Zato je te povesti tu konec.",
        "Mikelnov tekst odlikujeta predvsem dve pisateljski vrednoti: po eni strani temeljito pozna snov, o kateri pi\u0161e, se pravi, kme\u010dko, pode\u017eelsko \u017eivljenje v prvih povojnih letih (v tem pogledu je v delu celo precej kronisti\u010dnih in avtobiografskih elementov), po drugi pa to \u017eivljenje opisuje z izvirnim in sve\u017eim pisateljskim prijemom. Njegov humor je veder, temelji tako na veselih situacijah kot na besedni \u0161ali, predvsem pa je ljudski v najbolj\u0161em pomenu: to pa se pravi, da je preprost in \u017elahten hkrati.",
        ""
    ]
}